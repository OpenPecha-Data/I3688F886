能斷金剛般若波羅蜜多經論頌
一卷 無著菩薩造 唐三藏法師義淨奉 制譯
勝利益應知 於身并屬者 得未得不退 謂最勝付囑
於心廣最勝 至極無顛倒 利益意樂處 此乘功徳滿
六度皆名施 由財無畏法 此中一二三 名修行不住
爲自身報恩 果報皆不著 爲離於不起 及離爲餘行
攝伏在三輪 於相心除遣 後後諸疑惑 隨生皆悉除
若將爲集造 妙相非勝相 三相遷異故 無此謂如來
因與果甚深 於彼惡時説 此非無利益 由三菩薩殊
由於先佛所 奉持於戒學 并植善根故 名具戒具徳
能斷於我想 及以法想故 此名爲具慧 二四殊成八
別體相續起 至壽盡而住 更求於餘趣 我想有四種
皆無故非有 有故不可説 是言説因故 法想有四種
由彼信解力 信故生實想 不如言取故 取爲正説故
佛了果非比 由願智故知 爲求利敬者 遮其自説故
證不住於法 爲是隨順故 猶如捨其筏 是密意應知
化體非眞佛 亦非説法者 説法非二取 所説離言詮
自受爲他説 非無益集福 福不持菩提 彼二能持故
得自性因故 此餘者是生 唯是佛法故 能成最勝福
不取自果故 非可取可説 解脱二障故 説妙生無諍
在然燈佛所 言不取證法 由斯證法成 非所取所説
智流唯識性 國土非所執 無形故勝故 非嚴許嚴性
譬如妙高山 於受用無取 非有漏性故 亦非是因造
爲顯多差別 及以成殊勝 前後福不同 更陳其喩説
兩成尊重故 由等流殊勝 煩惱因性故 由劣亦勝故
彼果勝苦故 難逢勝事故 境岸非知故 於餘不共故
是甚深性故 勝餘略詮故 冑族高勝故 望福福殊勝
彼行堪忍時 雖苦行善故 彼徳難量故 由斯名勝事
由無恚怒情 不名爲苦性 有安樂大悲 行時非苦果
生心因不捨 是故應堅求 謂是得忍邊 及此心方便
應知正行者 是利生因故 於有情事相 應知遍除遣
彼事謂名聚 最勝除其想 諸世尊無比 由眞見相應
果不住因位 是得彼果因 世尊實語故 應知有四種
立要説下乘 及説大乘義 由諸授記事 皆無有差別
不得彼順故 是非實非妄 如言而執者 對彼故宣説
常時諸處有 於眞性不獲 由無知有住 智無住得眞
無智猶如闇 當閑智若明 能對及所治 得失現前故
由如是正行 獲如是福量 於法正行者 業用今當説
於人有三種 受持聞廣説 義得由從1他 及已聞思故
此1謂熟内已 餘成他有情 由事時大性 望福福殊勝
非境性獨性 能依是大人 及難可得聞 無上因増長
若但持正法 所依處成器 蠲除諸業障 速獲智通性
世妙事圓滿 異熟極尊貴 於此法修行 應知獲斯業
由自身行時 將已爲菩薩 説名爲心障 違於無住心
授後時記故 然燈行非勝 菩薩彼行同 非實由因造
無彼相爲相 故顯非是妄 由法是佛法 皆非有爲相
謂以法身佛 應知喩丈夫 無障圓具身 是遍滿性故
及徳體大故 亦名爲大身 非有身是有 説彼作非身
不了於法界 作度有情心 及清淨土田 此名爲誑妄
於菩薩衆生 諸法無自性 若解雖非聖 名聖慧應知
雖不見諸法 此非無有眼 佛能具五種 由境虚妄故
種種心流轉 離於念處故 彼無持常轉 故説爲虚妄
應知是智持 福乃非虚妄 顯此福因故 重陳共喩言
謂於眞法身 無隨好圓滿 亦非是具相 非身性應知
於法身無別 非如來無二 重言其具相 由二體皆無
如佛説亦無 説二是所執 由不離法界 説亦無自性
能説所説雖甚深 然亦非無敬信者 由非衆生非非生 非聖聖性相應故
少法無有故 無上覺應知 由法界不増 清淨平等性
及方便無上 由漏性非法 是故非善法 由此名爲善
説法雖無記 非不得應知 由斯一法寶 勝彼寶無量
於諸算勢類 因亦有差殊 尋思於世間 喩所不能及
法界平等故 佛不度衆生 於諸名共聚 不在法界外
若起於法執 與我執過同 定執脱有情 是無執妄執
不應以色體 唯如來法身 勿彼轉輪王 與如來齊等
即具相果報 圓滿福不許 能招於法身 由方便異性
唯見色聞聲 是人不知佛 此眞如法身 非是識境界
其福不失亡 果報不斷絶 得忍亦不斷 以獲無垢故
更論於福因 爲此陳其喩 彼福無報故 正取非越取
彼福招化果 作利有情事 彼事由任運 成佛現諸方
去來等是化 正覺常不動 彼於法界處 非一異應知
微塵將作墨 喩顯於法界 此論造墨事 爲＊彰煩惱盡
非聚非集性 顯是非一性 於彼總集性 明其非異性
不了但俗言 諸凡愚妄執 斷我法二種 非證覺無故
是故見無見 無境虚妄執 由此是細障 如是知故斷
由得二種智 及定彼方除 陳福明化身 非無無盡福
諸佛説法時 不言身是化 由不自言故 是其眞實説
如來涅槃證 非造亦不殊 此集造有九 以正智觀故
見相及與識 居處身受用 過去并現存 未至詳觀察
由觀察相故 受用及遷流 於有爲事中 獲無垢自在
能斷金剛般若波羅蜜多經論頌